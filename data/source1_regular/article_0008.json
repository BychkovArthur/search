{
  "title": "2003 İstanbul saldırıları",
  "url": "https://tr.wikipedia.org/wiki/2003_%C4%B0stanbul_sald%C4%B1r%C4%B1lar%C4%B1",
  "content": "15 ve 20 Kasım 2003 tarihlerinde İstanbul'un dört noktasında, her iki günde de ikişer patlayıcı yüklü kamyonetin infilak ettirilmesiyle dört intihar saldırısı gerçekleştirildi. 15 Kasım'da saat 9.30 (UTC+02.00) civarında Şişli'deki Bet İsrael Sinagogu, saat 9.34 civarında ise Beyoğlu'ndaki Neve Şalom Sinagogu'nun önünde birer kamyonet infilak etti. Patlamalar sonucunda saldırganlar dâhil 26 kişi öldü, 300'den fazla kişi yaralandı. Olaydan beş gün sonra, 20 Kasım'da yine patlayıcı yüklü kamyonetlerle saat 10.55 civarında Beyoğlu'ndaki Birleşik Krallık'ın İstanbul Başkonsolosluğu binasına, saat 11.00 civarında ise Beşiktaş'taki HSBC Genel Merkezi binasına birer saldırı düzenlendi. İkinci saldırılarda 31 kişi ölürken 450'nin üzerinde kişi yaralandı. Toplamda ise 4 saldırgan dâhil 57 kişi öldü, 750'den fazla kişi saldırılardan yaralı olarak kurtuldu.\nBaşlatılan soruşturmalar sonucunda saldırıların el-Kaide'nin Türkiye yapılanması tarafından gerçekleştirdiği tespit edildi. Saldırılarla ilgili olarak Şubat 2004'te 69 sanıkla başlanan ve süreç içinde yapılan eklemelerle 76 sanığa ulaşan dava, Nisan 2007'de 7'si müebbet olmak üzere 48 sanığın çeşitli kademelerde hapis cezalarına çarptırılmasıyla sonuçlandı. Yargıtay'ın davada alınan kararları bazı sanıklar yönünden bozması sebebiyle yeniden yapılan yargılama sonrasında ise 16 sanık hakkında çeşitli kademelerde hapis cezalarına hükmedildi. Saldırılarla ilişkisi olduğu tespit edilen iki ayrı davada ise bir sanık müebbet hapis cezasına çarptırıldı. Saldırıların öncesinde ya da sonrasında Irak'a kaçan örgütün bazı üst düzey yöneticileri ile bazı örgüt mensuplarının bir kısmı burada ölürken bir kısmı ülkedeki güvenlik güçlerince tutuklandı veya Türkiye'ye iade edildi.",
  "source": "Turkish Wikipedia - Featured Articles",
  "word_count": 247
}