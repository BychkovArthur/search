{
  "title": "1995 Pasifik Grand Prix",
  "url": "https://tr.wikipedia.org/wiki/1995_Pasifik_Grand_Prix",
  "content": "1995 Pasifik Grand Prix ya da resmî adıyla II. Pasifik Grand Prix, 22 Ekim 1995'te, Japonya'nın Aida kentinde yer alan TI Pisti'nde gerçekleştirilen, Formula 1'in 1995 sezonunun 15. yarışıdır. 83 tur üzerinden düzenlenen yarış, sıralama turlarında en iyi üçüncü dereceyi elde etmiş olan Michael Schumacher'in birinciliğiyle sonuçlandı. Yarışa ilk sırada başlayan Williams pilotu David Coulthard ikinci olurken takım arkadaşı Damon Hill üçüncü sırayı aldı. Genel sıralamadaki en yakın rakibi Hill ile arasındaki puan farkını açan Schumacher, bu yarış sonunda, 1995 sezonunun bitimine iki yarış kala, Sürücüler Şampiyonluğunu ilan etti.\nHill yarışa, Britanya basınının yarış içindeki mücadelelerde yeterli derecede \"kuvvetli\" olmadığı eleştirileri arasında, ön bölümde, Coulthard'ın hemen yanında başlamıştı. İlk virajda Schumacher, Hill'i dışarıdan geçmek için atak yaptı ancak Britanyalı pilot Schumacher'i arkasında tuttu. Bu sırada, Ferrari'yle yarışan Jean Alesi, içeriden iki sürücüyü de geride bırakarak ikinci sıraya yerleşti. Böylece Hill üçüncülüğe, Schumacher ise Gerhard Berger'in de arkasında kalarak beşinciliğe düştü. Schumacher ilk pit stoplarda Alesi ve Hill'i geçmeyi başardı. Alman sürücü yeni yumuşak lastikleriyle, iki pit stop stratejisi uygulayan Coulthard'a yaklaşmayı sürdürdü. Coulthard'dan tur başına iki saniye daha hızlı olan Schumacher, rakibini geçtikten sonra aradaki farkı 21 saniyeye kadar çıkardı; böylece üçüncü pit stoptan yine yarışın lideri olarak piste döndü.",
  "source": "Turkish Wikipedia - Featured Articles",
  "word_count": 213
}