{
  "title": "Kamran Aziz",
  "url": "https://tr.wikipedia.org/wiki/Kamran_Aziz",
  "content": "Kamran Aziz (1922, Lefkoşa - 7 Mart 2017, Lefkoşa), Kıbrıs Türkü besteci, söz yazarı ve eczacı. Kıbrıs Türk halk müziğine yaptığı katkılarla bu müzik türünün çağdaş öncülerinden oldu. Bunun yanı sıra Kıbrıs Türkleri arasında halk içinde müzik icra eden ilk kadınlardan biri olarak Jale Derviş'le birlikte Batı müziğinin icrasını ve öğrenimini yaydı. Kıbrıs Türk halkının ilk kadın bestecisi ve ilk kadın eczacısıydı.\nLefkoşa'da doğan Kamran Aziz, burada American Academy Nicosia'yı bitirdikten sonra Kıbrıs'taki Britanya yönetiminin eczacılık programına girdi. 1944'te mezun olup 1945'te kendi eczanesini açtı, \"Aziz Eczanesi\" adını verdiği eczanesinde 1997'ye dek çalıştı. 1959'da Kıbrıs Türk Eczacılar Birliğinin kurucuları arasında yer aldı, sonraki yıllarda ecza deposu kurma ve yürütme faaliyetlerinde bulundu.\n1950'li yıllarda birkaç arkadaşıyla beraber \"Kamran Aziz ve Arkadaşları\" grubunu kurdu, bu grupta akordeon çaldı ve zaman zaman solistlik yaptı. Bu grupla birlikte 1963'e dek canlı radyo ve televizyon programlarında müzik icra etti, Kıbrıs Türk halkının müzik zevkini geleneksel Türk müziğinden Batı müziğine yakınlaştırdı. Müzik hayatı boyunca yetmişten fazla beste yaptı, on beş güftesi başka müzisyenlerce bestelendi, batı parçalarına Türkçe sözler yazdı. Özgün folklorik nitelik taşıyan besteleri Kıbrıs Türk halk müziğinde yeni bir dönem başlattı; yeni gelişen pop folk müziğine kaynak olan bu besteler günümüzde halk müziği külliyatında temel parçalar arasında gösterilmektedir.",
  "source": "Turkish Wikipedia - Featured Articles",
  "word_count": 212
}