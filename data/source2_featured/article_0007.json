{
  "title": "Ermeni Tehciri (kitap)",
  "url": "https://tr.wikipedia.org/wiki/Ermeni_Tehciri_(kitap)",
  "content": "Ermeni Tehciri, Yusuf Halaçoğlu tarafından yazılan ve 2004 yılında Babıali Kültür Yayıncılığı tarafından yayımlanan tarih kitabı. Tehcir Kanunu'na dayanarak Ermenilerin sürülmesini, yaşanan olayların Türkiye tarafındaki yansımasını anlatmaktadır.\nKitap giriş bölümüyle birlikte üç bölümden oluşmaktadır. Girişte, Türkler ile Ermeniler arasındaki ilk ilişkilerin kurulmasından başlayarak Ermenilerin Türk idaresindeki yaşamları açıklanmaktadır. Ardından gelen birinci bölümde; I. Dünya Savaşına gelinceye kadarki süreçte Osmanlı-Ermeni ilişkileri, özellikle Çarlık Rusyası ve İngiltere'nin bu ilişkileri bozmaya çalışması ve Ermenilerin kışkırtılma süreci, bu süreçte yaşanan olaylar, I. Dünya Savaşında yaşanan olaylar, isyanlar ve Osmanlı hükûmetinin buna karşı aldığı önlemler açıklanmıştır. İkinci bölümde ise, Osmanlı hükûmetince alınan sürme kararı, kararın amacı ve uygulanışı, uygulama sırasında yaşanan olay ve ayaklanmalar, sürme sonrası durum ve geri dönüş kararnamesi anlatılmıştır. Sonuç kısmında ise, yazar sürme kararının alınmasına kadar yaşanan süreçteki olaylar ve kararın alınışından uygulanışına, ardından da geri dönüş kararının alınması ve uygulanmasına kadar geçen süreçte yaşananları yorumlayarak kendi düşüncelerini aktarmaktadır.\nKitap kapağında sürme kararı uygulanan Ermenilerin bir köprüden geçiş yaptıkları anın fotoğrafı yer almaktadır. Halaçoğlu, kitabı ideolojik düşüncelerden uzak, bilimsel ve nesnel ölçütlere dayanarak yazdığını belirtmiştir. Kitabın ekler bölümünde, yaşanan tüm bu olaylarla ilgili belgeler yer almaktadır. Gazeteci Yılmaz Özdil, \"100 yıllık iftira ve soykırım iddiaları ile mücadele edebilmenin tek yolunun doğru yayınları okumak olduğunu\" öne sürerek, Halaçoğlu'nun kitabını okunması gereken kitaplar arasında gösterdi.",
  "source": "Turkish Wikipedia - Good Articles",
  "word_count": 216
}